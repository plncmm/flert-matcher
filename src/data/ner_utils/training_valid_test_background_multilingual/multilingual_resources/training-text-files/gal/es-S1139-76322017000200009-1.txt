Presentamos o caso clínico dun neno de cinco anos de idade afecto de dermatitis atópica desde os primeiros meses de vida, sen outros antecedentes persoais nin familiares de interese. Como antecedente infeccioso, destacar que padecera varicela un ano antes sen complicaciones e lesión compatible con herpes labial no pai uns días antes.
Consultaron no Servizo de Urxencias por lesións cutáneas vesiculosas, eritematosas, de dous días de evolución. Algunhas das lesións presentaban signos de impetiginización sen signos de celulitis. As lesións cutáneas estaban distribuídas en ambos membros inferiores, superiores e tronco. O resto da exploración foi anodina. Febre de 38 °C máximo desde doce horas antes. Non presentaba outra sintomatología. Non había un ambiente familiar de infección no momento da consulta.

Ante a sospeita de erupción variceliforme de Kaposi decidiuse o seu ingreso para o inicio do tratamento intravenoso con aciclovir a 20 mg/kg/día. Asociouse ao tratamento amoxicilina-clavulánico oral a 50 mg/kg/día e curas diarias con clorhexidina.
Realizouse ao ingreso un estudo analítico con hemograma e bioquímica, sen elevación de reactantes de fase aguda, e extraeuse serología para virus herpes simple 1 e 2, Coxsackie, citomegalovirus, toxoplasma, virus de Epstein Barr, parvovirus e virus herpes humano tipo 6.
A evolución clínica foi favorable, desaparecendo a febre nas primeiras 24 horas de ingreso e sen aparición de complicaciones sistémicas nin cutáneas.
A partir do terceiro día, as lesións estaban todas en fase de costra con desprendimiento progresivo das lesións costrosas sen incidencias.
Decidiuse a alta ao cuarto día de ingreso, completando tratamento oral con aciclovir durante sete días máis.
Á semana do ingreso non mostraba restos de lesións cutáneas salvo a súa dermatitis atópica xa coñecida. O resultado da serología foi negativo para todo o estudado salvo IgM positivo para virus herpes simple tipo 1.

