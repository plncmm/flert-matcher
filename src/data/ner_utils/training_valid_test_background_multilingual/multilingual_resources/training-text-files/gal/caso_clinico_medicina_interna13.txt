Home de 29 anos, con antecedentes de varios intentos de autolisis, que acode a urxencias por presentar mareos, visión borrosa, diarrea líquida, náuseas, sudoración e tremores, tras 48 horas de inxerir unha infusión de Nerium oleander.
A exploración física referiu un bo estado xeral, afebril, tensión arterial 130/70 mmHg e frecuencia cardiaca 130 lpm. Na auscultación cardiaca apreciouse unha taquicardia sinusal. O electrocardiograma mostraba unha taquicardia supraventricular con ondas T negativas en cara anterolateral. Hemograma, plaquetas, coagulación e bioquímica sanguínea normais. Realizáronselle niveis plasmáticos de digoxina obténdose un resultado de 0,67 ng/mL. O paciente foi ingresado e por solicitude do servizo de farmacia realizáronselle dous niveis máis de digoxina, ás 24 e 48 horas do ingreso, cuxos resultados foron 0,6 e 0,55 ng/mL espectivamente. Para estas concentracións calculouse unha semivida de eliminación de 138,2 h, e unha concentración plasmática máxima teórica de 0,85 ng/ml trala ingesta da infusión de adelfa. Ao alta, catro días despois do ingreso, o paciente levaba dous días con deposición branda diaria e ritmo cardiaco normal. 
