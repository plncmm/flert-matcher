Trátase dun paciente de 38 anos, sen antecedentes persoais de interese, que acudiu a Urxencias do hospital remitido polo seu médico de familia por presentar febre de 39 grados de catro días de evolución, asociada a cefalea, sudoración profusa e intenso malestar xeral e mialgias. Na anamnesis destacaba que o paciente regresara, facía sete días, dunha zona rural de Sudáfrica. Non tomara a profilaxis antipalúdica. Así mesmo, presentaba na rexión glútea esquerda e púbica dereita unha lesión (picadura que presentaba o paciente). A súa noiva presentaba varias lesións cutáneas similares, aínda que permanecía asintomática. Non había outros síntomas que explicasen un foco infeccioso.

Na exploración física observábase un paciente con estado xeral aceptable: febril (temperatura de 39 °C), con tensión arterial de 120/70, pulso de 90, saturación do 98%. As funcións superiores estaban conservadas. O resto da exploración física era normal, excepto dúas lesións como as observadas na figura 1 de 0,5 cm, no glúteo esquerdo e a rexión púbica dereita, consistentes nunha lesión ulcerosa, recubierta por unha escara negra e rodeada dun halo eritematoso con adenopatías satélites dolorosas rexionais. Non se observaban organomegalias nin adenopatías a outros niveis, nin tampouco exantema.

Na analítica destacaban uns niveis de velocidade de sedimentación globular de 20; proteína C reactiva de 3,59; 4.500 leucocitos co 70,8% de segmentados; o 14,4% de linfocitos; unha hemoglobina de 13,2; 137.000 plaquetas; glucosa de 103; creatinina de 0,9; transaminasa glutámico oxalacética de 90 e transaminasa glutámico pirúvica de 211. O resto dos parámetros de laboratorio foron normais. A análise de ouriña elemental e a radiografía de tórax foron normais. A proba de pinga grosa resultou negativa.

Ante un paciente que tras unha viaxe presenta febre e lesións suxestivas de picaduras debemos de pensar sempre en cadros producidos por rickettsias importadas.

Co diagnóstico de sospeita de febre secundario a rickettsiosis tras picadura iniciouse tratamento con doxiciclina 100 mg/12 horas durante 10 días. Ás 48 horas o paciente estaba afebril e nos días seguintes o cadro desapareceu progresivamente. A inmunofluorescencia objetivó titulos de inmunoglobulina M de 1/160.

O tratamento é o mesmo que o da febre botonosa mediterranea (FBM): doxiciclina 200 mg/12 horas durante 7 a 10 días. Unha alternativa é o ciprofloxacino a dose de 500 mg/12 horas durante 10 días. As complicaciones son pouco frecuentes.

A febre pola picadura da garrapata africana débese á Rickettsia africae, que se coñece desde inicios do século xx e foi documentada por primeira vez en Zimbabwe en 1992. Prodúcese pola picadura da garrapata Amblyomma hebraeum e Amblyomma variegatum que parasita ao gando vacuno e a animais silvestres e logo pica ao ser humano. Esta garrapata non é hóspede específica, polo que as infeccións non son esporádicas, senón que son endémicas de rexións subsaharianas.

Débese sospeitar en persoas que viaxaron ao África subsahariana e puideron estar en contacto con gando ou animais salvaxes. O periodo de incubación é de 6-7 días. Aparece clínica de forma brusca de febre, cefalea, mialgias, lesións suxestivas de picaduras en zonas expostas con linfadenopatías dolorosas asociadas.
