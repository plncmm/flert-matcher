Muller de 84 anos que ingresa no servizo de urxencias por cadro de tos dunha semana de evolución, asociado a disnea e expectoración hemoptoica desde o día previo, motivo polo que consulta. Entre os seus antecedentes persoais destacaba: hipertensión arterial, hipertiroidismo con bocio endotorácico e fibrilación auricular non anticoagulada. Tuberculosis na infancia con bronquiectasias crónicas e lobectomía inferior esquerda en 2001. Non dispoñemos de estudos de función respiratoria. En xuño de 2008 presenta derrame pericárdico recidivante requirindo pericardiocentesis por taponamiento cardíaco, con diagnóstico de probable pericarditis tuberculosa en base á clínica, a bioquímica do líquido pericárdico con pleocitosis linfocitaria, ADA e LDH elevados e os achados da resonancia magnética. Os cultivos para bacterias foron negativos pero non se realizou estudo para micobacterias.

Completouse tratamento correcto con catro fármacos rifampicina, isoniazida, pirazinamida e etambutol durante 2 meses, seguido de rifampicina e isoniazida durante seis meses, sen recidiva clínica, aínda que con persistencia de derrame residual lateral. En tratamento na actualidade con: levotiroxina 175 mcg, sertralina 50 mg, furosemida 40 mg, omeprazol 20 mg, lormetazepan 2 mg, metamizol 575 mg, AAS 100mg.

A paciente acode por tos dunha semana de evolución xunto con expectoración hemoptoica (de ata 14 cucharadas/ día) nas últimas 24 horas, acompañada de disnea sen febre ou sensación distérmica. Non semiología de insuficiencia cardiaca. Non historia de infeccións respiratorias no último ano, non perda de peso nin outra clínica asociada. A exploración á súa chegada a urxencias revelaba: ausencia de febre, taquipnea a 30 respiracións/minuto, cunha saturación basal de osíxeno do 85%. Presentaba taquicardia con fibrilación auricular a 140 sístoles por minuto e tensión arterial de 120/80 mmHg. Á auscultación apreciábase hipoventilación xeneralizada en hemitórax esquerdo, roncus e subcrepitantes dispersos en ambos campos pulmonares con tons cardiacos arrítmicos sen soplos ou extratonos. Non presentaba ingurgitación yugular, hepatomegalia nin edemas en membros inferiores.

Entre as probas complementarias que se realizaron, a radiografía de tórax mostraba unha opacidad en hemitórax esquerdo por probable derrame pleural máis compoñente atelectásico ipsilateral sen desprazamento da traquea e o mediastino. Na analítica de urxencias destacaba un deterioro da función renal con creatinina de 2,9 mg/dl e urea de 138 mg/dl. Os reactantes de fase aguda estaban elevados cunha proteína C reactiva (PCR) de 200 mg/l e 31.000 leucocitos (96% PMN). O estudo de coagulación mostrou un INR de 1,3. O resto da analítica presentaba valores dentro do rango de normalidad. Realizouse unha toracocentesis diagnóstica con obtención de líquido de aspecto achocolatado enviándose mostras a microbiología e bioquímica. A bioquímica do líquido pleural (LP) presentaba 120.000 células, 90% PMN, LDH 60.000 mU/mL, glucosa de 2,03 g/l, proteínas 31,4 g/l, e ADA 15 mU/mL, non se determinou o pH. A tinción de Gram e Ziehl-Neelsen do líquido pleural (LP) resultaron negativas. Repetíronse cultivos seriados de bacterias e micobacterias en esputo e iníciase antibioterapia empírica con piperacilina-tazobactam.

Ante o diagnóstico de sospeita de empiema, en base ás características macroscópicas do LP, decídese colocación de drenaje endotorácico que se intentou en dúas ocasións sen éxito, motivo polo cal solicítase tomografía axial computarizada (TAC) de tórax. Neste non se objetivó derrame pleural, e polo tanto empiema, no seu lugar advírtese un absceso en lóbulo inferior esquerdo, de paredes engrosadas, hipercaptantes e anfractuosas de 67x50x70mm de contido licuefacto con burbullas no seu interior, correspondendo ao líquido drenado mediante toracocentesis. Ademais presentaba atelectasia completa da língula e lóbulo inferior esquerdo, observándose nas zonas de pulmón aireado patrón en vidro deslustrado acompañado de nodulillos centrilobulillares en ápex esquerdo. Trala TAC de tórax establécese o diagnóstico de infección de bronquiectasias crónicas con patrón micronodulillar complicado con absceso en lóbulo inferior esquerdo.

Diagnóstico diferencial
Atopámosnos/Atopámonos ante unha paciente con diagnóstico de bronquiectasias crónicas secundarias a TBC pulmonar previa, que ingresa con signos de sobreinfección objetivándose na TAC de tórax un absceso pulmonar. Ante este cadro, débese realizar o diagnóstico diferencial cos principais axentes etiológicos para a elección dun tratamento antibiótico empírico adecuado. A causa máis frecuente de absceso pulmonar son as bacterias anaerobias: Peptostreptococcus, Prevotella, Bacteroides e Fusobacterium spp. que proceden da boca do paciente. Outros germenes causantes de absceso pulmonar son Staphylococcus aureus, Pseudomona aeruginosa, enterobacterias (Klebsiella sp. máis frecuente), Legionella e Haemophilus influenzae spp., estas frecuentemente ocasionan sobreinfección de bronquiectasias, sendo as dúas primeiras comúns en pacientes con sobreinfecciones frecuentes e que recibiron ciclos de antibioterapia previamente. Outros microorganismos implicados, aínda que menos habituais, son as bacterias da orde Actinomycetales como Nocardia, Actinomyces spp. E, dada a presenza dun patrón micronodulillar asociado, debemos contemplar a posibilidade de micobacterias tuberculosas e non tuberculosas. Ademais de bacterias, é importante incluír no diagnóstico diferencial infección por hongos como Aspergillus, Coccidioides, Histoplasma, Blastomyces, Cryptococcus, Mucor e Pneumocystis spp. Ante a ausencia de illamento microbiológico decídese realizar broncoscopia con lavado broncoalveolar (LBA) para toma de mostras, enviando cultivo de bacterias e micobacterias do LBA.

Evolución
Ante a sospeita dunha sobreinfección de bronquiectasias crónicas e formación de absceso pulmonar secundario, considerouse como causa máis probable a infección por bacterias anaerobias. Tras dúas semanas de tratamento empírico con piperacilina-tazobactam con adecuada resposta clínica continuouse ao alta con amoxicilina-clavulánico a dose de 875/125 mg cada 8 horas. Aos 10 días do alta a paciente reingresa por novo cadro de disnea, tos e expectoración hemoptoica. Na radiografía de tórax non se obxectiva progresión radiológica do proceso. Ingresa e, durante a hospitalización en planta, recíbense os resultados dos cultivos de micobacterias obtido de mostras de esputo e LBA.

Diagnóstico final
No cultivo de micobacterias obtido do esputo creceu M. intracellulare en dous de dous cultivos obtidos en días diferentes, con tempo de crecemento inferior a 14 días. Así mesmo, recibiuse o cultivo do LBA no que tamén creceu M. intracellulare, sen outros illamentos no cultivo de aerobios e anaerobios. O diagnóstico final foi infección de bronquiectasias con infiltrado micronodulillar por M. intracellulare e absceso pulmonar probablemente secundario a M. intracellulare. Completouse tratamento con claritromicina, rifampicina e etambutol durante un ano trala negativización de esputo, sen presentar recidiva clínica nin novo illamento en esputo.

