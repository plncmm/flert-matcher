Preséntase o caso dun paciente con asignación de sexo feminino ao nacemento que consultou inicialmente aos 12 anos en Endocrinología Pediátrica doutro centro manifestando unha identidade de xénero masculina. Iniciouse estudo constatándose nos anos seguintes a presenza de amenorrea primaria (con ausencia de resposta a estrógenos + progestágenos), cariotipo 46XY e resposta normal ao test de estimulación con 2500 UI de HCG con elevación de testosterona, sendo catalogado de pseudohermafroditismo masculino (ou Síndrome de Morris). Posteriormente identificáronse entre os familiares: 1 irmá e 2 curmás diagnosticadas tamén de pseudohermafroditismo masculino.
O paciente abandonou o seguimiento e aos 24 anos retomouno acudindo a Ginecología co obxectivo de terminar o estudo e reafirmar a súa identidade masculina mediante cirugía de reasignación de sexo. A exploración física nese momento era correspondente a un fenotipo feminino con mamas Estadio III-IV de Tanner, vulva e clítoris de tamaño normal, sen masas palpables en ingles e vagina de lonxitude normal, con ausencia de útero e ovarios en ecografía transrrectal. Na analítica destacaba LH 24.5 mUI/ml (ligeramente elevada), FSH 2.3 mUI/ml, Testosterona 8.8 nmol/L (ligeramente diminuída), Estradiol 12 pg/ml, Progesterona 0.80 ng/ml e Prolactina 149 μUI/ml. Realizouse estudo xenético detectándose mutación puntual do xene do receptor de andrógenos (cambio de Citosina por Guanina no exón 2) confirmándose o diagnóstico de Síndrome de Morris e foi derivado posteriormente á Unidade de Atención a Persoas transexuais polo seu desexo de reasignación de sexo mediante cirugía onde se completou o estudo con RM abdomino-pélvica visualizándose criptorquidia bilateral.
Actualmente o paciente está á espera de gonadectomía bilateral e pendente de decidir a mellor opción de tratamento sustitutivo postgonadectomía coa dificultade que conlleva o ter unha identidade de xénero claramente sentida e expresada como masculina e a resistencia intrínseca aos andrógenos que presenta.
