Anamnesi
Home de 37 anys, sense antecedents mèdico- quirúrgics d'interès, que va acudir al Servei d'Urgències per un quadre clínic d'inici brusc de midriasis unilateral i visió borrosa mentre estava treballant en l'ordinador. En tapar-se els ulls, primer un i després l'altre, va notar que amb l'ull esquerre veia pitjor. La seva dona li va dir que tenia la pupil·la esquerra dilatada. No historia de cefalea, no nàusees ni vòmits. No pèrdua de força, ni alteració sensitiva.
Davant aquesta troballa el pacient va ingressar a càrrec del Servei de Neurologia. Una vegada hospitalitzat va ser valorat i reinterrogat pel neuròleg. El pacient va comentar que prèviament a l'inici de la clínica descrita havia estat manipulant plantes. Referia tenir un jardí a la seva casa i dedicar-se a les activitats de jardineria amb molta freqüència. No obstant això, la tarda prèvia al seu ingrés va estar en contacte amb una planta nova, que mai abans havia manipulat, amb flors en forma de campana de color porpra i baies de color negre brillant. Va comentar que li havia estat tallant algunes fulles carnoses i que, sense haver-se rentat les mans, es va tocar la cara i es va col·locar les ulleres. Als 15 minuts va començar amb els signes i símptomes que van motivar la seva assistència a Urgències.

Exploració física
L'exploració física general no presentava particularitats. En l'exploració neurològica es va objectivar anisocoria amb midriasis arreactiva de la pupil·la esquerra. La resta de l'examen neurològic no va mostrar alteracions.

Proves complementàries
• Analítica general: hemograma, bioquímica i coagulació bàsica dins dels límits de la normalitat.
• Radiografia de tòrax: sense evidència de patologia pleuropulmonar aguda.
• Tomografia computada cranial: normal.
• Test de pilocarpina: absència de miosis en resposta a la pilocarpina a l'1%.

Diagnòstic
Midriasis farmacològica secundària a contacte amb Atropa belladona.

Tractament i evolució
Davant la sospita de midriasis tòxica per contacte amb plantes, el pacient va romandre en observació. Després d'ensenyar-li fotografies amb les diferents espècies de plantes tòxiques, es va confirmar que la planta responsable era la Atropa belladona.
L'evolució va ser favorable. A les 48 hores va presentar recuperació completa del dèficit visual i normalització del diàmetre pupil·lar i la seva resposta reflexa.