Presentamos o caso dun paciente de 77 anos con antecedentes de hipertensión arterial e cardiopatía isquémica que se atopaba en estudo por un cadro de molestias abdominales inespecíficas e unha anemia de recente aparición. Acudiu de forma programada ao noso centro para a realización dunha colonoscopia previa preparación intestinal coa solución evacuante de Bohn. Durante o procedemento sufriu unha perforación intestinal a nivel de colon sigmoide, motivo polo cal foi sometido a intervención quirúrgica urxente objetivándose unha perforación de 1 centímetro de lonxitude e de bordos limpos que foi suturada mediante sutura simple deixando un drenaje de penrose. Foi trasladado á Unidade de Coidados Intensivos (UCI) no postoperatorio inmediato.
Á súa chegada á UCI procedeuse á administración de antibióticos de amplo espectro previa toma de mostras microbiológicas. Entre as probas complementarias realizadas levouse a cabo unha cuantificación seriada de PCT e proteína C reactiva (PCR) observándose uns valores de PCR normais (0,25 mg/dl) e de PCT discretamente elevados (0,6 ng/ml). Nas medicións realizadas ás 2 horas e ás 12 horas do ingreso do paciente en UCI produciuse un importante incremento dos valores de PCT (12,73 e 220 ng/ml) mentres que os de PCR só se elevaron ligeramente (0,8 e 15,5 mg/dl). No cultivo do drenaje abdominal illouse un Enterobacter cloacae sensible á pauta antibiótica administrada. A evolución posterior foi favorable sendo dado de alta ás 72 horas de ingreso na UCI.


