Trátase dun paciente varón de raza branca, de 65 anos, en diálisis peritoneal continua con cicladora (DPCC) desde fai 5 anos, que acode a Urxencias por dor abdominal difuso, diarrea e náuseas de 8 horas de evolución, con líquido peritoneal turbio e sen febre. Durante os 5 anos que o paciente estaba en DP presentara 5 episodios previos de peritonitis, 3 con cultivo negativo, 1 por Enterobacter cloacae e o último, 2 meses antes do episodio actual, por Streptococo anginosus, todos eles con evolución á curación e 1 ano antes unha infección do orificio de saída do catéter peritoneal por Stafilococo capitis.

Á súa chegada o paciente atopábase normotenso, afebril e o orificio de saída do catéter peritoneal mostraba signos de infección. O líquido peritoneal era turbio e o reconto mostrou 6.080 leucocitos/mm3 (N 80%, L 20%). A tinción de Gram non objetivó xermes. A analítica de sangue revelou 10.600 leucocitos/mm3 (N 87,9%, L 6,4%, M 4,5%) e PCR 40,3mg/l. Trala extracción de mostras para cultivo do líquido peritoneal iniciouse tratamento con vancomicina e gentamicina intraperitoneal segundo o protocolo da unidade, pero ante a persistencia do líquido turbio e intensa dor abdominal retírase o catéter peritoneal e o paciente comeza hemodiálisis a través dunha FAVI funcionante. Posteriormente recíbese o resultado dos cultivos do líquido peritoneal onde se observan cocos gram-negativos, identificados máis tarde como Pasteurella canis, resistentes a vancomicina. Interrógase ao paciente sobre os seus animais domésticos, referindo que ten 2 cans que viven fóra da casa, sen haber ter ningunha mordedura ou arañazo previos. O cultivo do orificio de saída mostra crecemento de bacilos gram-positivos sensibles a vancomicina.
