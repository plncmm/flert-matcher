Un home d'uns 50 anys, sotmès a hemodiàlisis de manteniment, va acudir al servei d'urgències amb tos no productiva de 7 dies d'evolució. Els seus antecedents incloïen insuficiència renal deguda a la diabetis, que es tractava amb hemodiàlisi ambulatòria tres vegades per setmana, hipertensió i infecció crònica amb virus de l'hepatitis B. Una avaluació epidemiològica va revelar que havia viatjat a Wuhan a mitjan gener de 2020, va visitar als seus parents i va tornar a la ciutat de Zhongshan, a la província de Guangdong (la Xina), una setmana més tard.
 El pacient va ingressar a l'hospital dues setmanes després amb hipoxèmia (saturació d'oxigen de 90% en aire ambiental) sense febre ni miàlgia. A l'exploració física va mostrar temperatura de 36,9 °C, pressió arterial de 184/107 mmHg, pols de 74 l.p. m. i sorolls respiratoris bilaterals normals. Les proves analítiques van mostrar una xifra de leucòcits de 3,38 × 109/L amb 77,5% de neutròfils, 15,7% de limfòcits i 0% d'eosinòfils. Els valors de proteïna C-reactiva i de procalcitonina eren 40,1 mg/L i 0,73 ng/ml, respectivament. La capacitat hepàtica i els valors d'enzims cardíacs estaven dins dels intervals normals. Una TAC toràcica va revelar múltiples opacitats de vidre esmerilat bilaterals. El Centre de Control i Prevenció de Malalties de Guangdong va informar que les proves d'àcid nucleic de SARS-CoV-2 van resultar positives dues vegades en mostres de frotis faringis. A partir de les característiques epidemiològiques i aquests resultats, el diagnòstic va ser pneumònia per COVID-19.
 Quan es va diagnosticar pneumònia per COVID-19, el pacient es va traslladar a un hospital especialitzat i va rebre hemodiàlisi en una sala amb equips d'aïllament dissenyada per a pacients amb COVID-19, on tots els pacients d'hemodiàlisis porten una màscara durant la diàlisi, inclosos els altres 42 pacients que van tenir una possible exposició a pacients amb símptomes atípics d'infecció per COVID-19. Encara que el pacient no tenia els símptomes habituals, com a febre, mal de coll, congestió nasal, malestar, cefalea o miàlgia, sí que presentava tos i dispnea; en conseqüència, es va fer una prova d'àcid nucleic de SARS-CoV-2 als pacients, a l'ingrés i als 14 dies, amb resultat negatiu en tots dos casos. A causa de les precaucions preses per l'equip mèdic, es van fer proves de SARS-CoV-2 al personal, que van resultar negatives, i no es van aïllar.
 El pacient va ser tractat amb oxigenoteràpia mitjançant cànula nasal, hemodiàlisi regular, antihipertensius, moxifloxacina (400 mg al dia) i teràpia antivírica amb lopinavir/ritonavir (2 comprimits dues vegades al dia). No es va observar cap dels possibles efectes secundaris del lopinavir/ritonavir durant el tractament, com a nàusees, diarrea i marejos ocasionals. Després de 8 dies de tractament, les proves d'àcid nucleic de SARS-CoV-2 van resultar negatives dues vegades en frotis faringis, la tos havia remès i les proves analítiques i les imatges de TAC toràciques van mostrar millora. El pacient va ser donat d'alta de l'hospital.