Va ingressar al nostre hospital un home de 23 anys els símptomes principals dels quals eren febre i tos amb una evolució de 9 dies. Els seus símptomes clínics no van millorar malgrat un tractament antiinflamatori. L'exploració física va mostrar febre amb una temperatura de 38,6 °C i el pacient tenia antecedents de hiperglucemia no tractada. A l'ingrés, l'exploració física va revelar congestió faríngia i una lleugera inflamació bilateral de les amígdales. Els seus sorolls respiratoris eren gruixuts sense raneres. Les altres exploracions físiques i neurològiques no van donar dades ressenyables.

Pel que respecta a la informació epidemiològica, havia estat treballant en un lloc situat a uns centenars de metres del mercat de marisc de Huanan, a la ciutat de Wuhan (la Xina). Va acudir a aquest mercat per a comprar fruita 11 dies abans de l'ingrés. Les proves analítiques en el segon dia d'ingrés van mostrar una baixa saturació d'oxigen (60%), una gasometria amb pH normal (7,446), una xifra de leucòcits normal (6,66x109/L), un alt percentatge de neutròfils (88,1%) i un baix percentatge de limfòcits (6,4%). L'anàlisi bioquímica sèrica va mostrar valors baixos de proteïna total (57,6 g/L) i de seroalbúmina (27,4 g/L), valors alts de glucohemoglobina (14,1%), de la velocitat de sedimentació globular (24 mm/h) i de proteïna C-reactiva (> 160,0 mg/L) i valors normals d'interleucina 6 (7,48 pg/ml). Totes les anàlisis microbiològiques habituals, inclosos els d'anticossos vírics, van ser negatius. Les radiografies i TAC toràciques van mostrar opacitats de vidre esmerilat i consolidacions bilaterals en els pulmons.

En conseqüència, a partir de les dades epidemiològiques, els signes i símptomes clínics, les proves analítiques i les proves radiològiques, es va diagnosticar infecció per 2019-nCoV, segons els criteris publicats per l'OMS. Durant l'hospitalització, a més del tractament simptomàtic, es va tractar al pacient amb antibiòtics (meropenem, linezolid) i antivírics (ganciclovir, oseltamivir). Totes les proves analítiques van millorar gradualment o es van tornar normals. El pacient es va recuperar i va ser donat d'alta el dia 15 després de l'ingrés.